# Divinità

Aumyr é una terra piena di magia, avventure, mistero e potenti eroi.
A volte questo potere si scontra con le trame e le vicende degli dèi: esseri ascesi ad uno status superiore. Chiunque su Aumyr può diventare un dio, purché possieda adoratori e un potere talmente elevato da competere con quello degli dei stessi. La strada verso l’immortalità é densa di ostacoli e di sacrifici, spesso troppo grandi e terribili.

## I Cinque

Nell’anno 2372 EC vi sono in tutto sette divinità riconosciute su Aumyr.
Cinque di esse rappresentano i Cinque Viaggiatori, i primi ad essersi trovati sul nuovo pianeta, considerate le divinità più importanti da tutti i non-Nativi. Le altre due restanti sono divinità autoctone dei Nativi, gli abitanti del pianeta precedente alla colonizzazione dei Cinque.
Data la natura epica dell’impresa di questi Cinque Eroi, essi furono eletti Divinità del mondo dai primi colonizzatori, ed acquisirono tutti i poteri di questo status.

### Hardon

Hardon è la quintessenza del guerriero. Testardo e devoto ad una causa, è la divinità preferita di Guerrieri e Paladini. Spesso non viene considerato il più saggio, ma guai a coloro che subiscono la sua collera o si pongono come suoi nemici. Esso è il consorte di Melian e cerca di compiacerla in ogni modo, senza sapere di essere preda delle sue continue manipolazioni per il suo piacere personale. Per queste caratteristiche particolari, spesso i nuovi padri invocano Hardon affinché protegga i loro primogeniti.

> Che la volontà ti guidi, o Figlio. Dalle paludi alle vette delle montagne, nel deserto o tra i ghiacci, possa essa non abbandonarti nei momenti difficili, quando soffri o quando sarai perduto. Possa proteggerti e indicarti la via quando questa è celata, rendendoti più libero.

#### Chierici di Hardon

E’ sbagliato pensare che i chierici di Hardon pongano le basi del culto sull’adorazione della forza fisica. La dottrina trova molte interpretazioni tra i vari adoratori. C’è chi pensa che la forza derivi dall’esperienza e dalla saggezza, più che dalle abilità in battaglia. Solitamente un chierico di Hardon è comunque un guerriero. Sia che esso combatta in modo elegante o brutale, la volontà di un adoratore di Hardon è difficile da spezzare e spesso sono considerati tra i chierici meglio preparati in situazioni dove lo scontro è l’unica possibilità di salvezza.

### Melian

Melian è la consorte di Hardon. Dotata di personalità mutevole, a volte manipolatrice, a volte incredibilmente generosa, viene spesso raffigurata come un’elfa attraente. Nel gruppo dei Cinque, essa deteneva poteri divini, cosa che ha portato il suo Culto ad essere uno dei più adorati da guaritori e chierici.

> Il Caos porta verso la Distruzione. Così come il velo separa il regno dei vivi da quello dei morti, così l’anima deve potersi arrendere alle leggi naturali, in quanto depositarie del vero equilibrio. Contribuisci a preservare la vita, e salverai molto più che te stesso.

#### Chierici di Melian

Il Culto di Melian è cresciuto nei secoli come la più grande istituzione clericale di Aumyr. I suoi membri rispettano l’ordine, ma tendono a vedere il mondo come un insieme di cose “giuste” e “sbagliate”, anche se spesso le cose non stanno in questo modo. Data la loro natura storica sono da sempre a stretto contatto con la Confraternita. Possiedono sedi tra le capitali e sono ben radicati in tutte le regioni di Aumyr.

### Normod

Normod è spesso rappresentato come un mezzuomo dai capelli color grigio scuro. Era il mortale dei Cinque depositario della Conoscenza magica. Le sue arti e abilità hanno contribuito alla creazione delle prime strutture e costruzioni su Aumyr. E’ anche adorato dall’Ordine dei Costruttori, oltre che da quello dei Maestri.

> La disciplina forma il carattere e rende la mente libera. Scopri i segreti del creato attraverso la manipolazione degli elementi che lo compongono. Costruisci il tuo impegno su solide basi e coltiva l’amore per tutto ciò che è eterno ed immutabile.

#### Chierici di Normod

Anche se gran parte dell’attività clericale è dedicata all’insegnamento, dai docenti dell’Accademia Grigia a Fivestar, ai Custodi del Sapere sparsi per i villaggi e le città, molto spesso gli affiliati al culto sono anche divulgatori o avventurieri itineranti. Possono essere spinti da varie motivazioni: la curiosità dell’esplorazione, il desiderio di proteggere la propria gente o la volontà di misurarsi con forze al di là della loro portata.

### Savas

Savas viene rappresentata come una divinità androgina e multirazziale. Nel gruppo dei Cinque, aveva il ruolo di guida e depositario della saggezza. E’ responsabile della diversità culturale e ideologica delle popolazioni di Aumyr e viene adorata spesso da Druidi, Maghi con specializzazioni Elementari, e in generale incantatori di ambo i sessi. Alcune leggende sostengono che il suo continuo mutare forma fosse in realtà una maledizione.

> Le tue azioni possano essere ragionevoli e misurate. L’eccesso e l’individualità portano all’odio, l’odio alla distruzione, la distruzione alla morte. Condividi il cambiamento e ne seguirai l’evoluzione.

#### Chierici di Savas

Gli insegnamenti del dio sono basati su equilibrio tra azione e pensiero. Spesso i chierici di Savas posseggono un proprio codice etico personale, che si basa su concetti di legalità. Non è raro trovarli a difesa di piccoli villaggi, dove possono fondare una comunità coesa, ma è facile trovarli anche in luoghi remoti in cerca di una comunione più profonda con il loro credo.

### Vel-Shar

Vel-Shar è la rappresentazione del genio folle e sconsiderato. la leggenda narra che il suo mortale talento arcano fu la causa scatenante di molti incidenti interplanari e che ancora oggi parte del suo potere stia ancora dormendo in cripte nascoste. Vel-Shar è la quintessenza della distruzione e dell’inganno. I suoi seguaci, per lo più caotici, sono divisi in fasce di anzianità in base al numero di “mietiture” (una sorta di sacrificio rituale) e in base al sesso: le sacerdotesse svolgono un ruolo fondamentale all’interno della gerarchia di potere del tempio, e sono chiamate anche Figlie dell’oscurità, mentre i maschi sono detti Mietitori.

> Il caos è l’unica via che conduce ad una più consapevole comprensione di sé stessi. Attraverso l’istinto, il talento e la passione qualsiasi ostacolo può essere superato. Non imporre dei limiti al tuo potere, lascia che esso di pervada così che tu possa elevarti al di sopra di ogni creatura vivente.

#### Chierici di Vel-Shar

I chierici di Vel-Shar non condividono la creazione di una struttura clericale verticale, pensando invece che come la loro dea, anche l’individuo più insignificante, ma devoto e capace, meriti rispetto. Questa filosofia, associata all’aspetto organizzativo e politico interno, costituisce la definizione del Volere di Vel-Shar. La loro struttura orizzontale permette una gestione più agile (ma sempre ben definita) dei ruoli ricoperti dagli adepti. Grande importanza rivestono le femmine, sesso della dea, in questo culto. Sebbene solo gli iniziati siano a conoscenza di questi misteri, alcuni sostengono che in realtà il culto sia solo una copertura per una gigantesca e antica setta di assassini con a capo un’entità soprannaturale. Anche se non possiedono un vero e proprio centro del culto, si possono trovare in numerosi “santuari” sparsi per Aumyr, alcuni posti in luoghi poco accessibili.

## Gli Dei Nativi

Le divinità native rappresentano il dualismo dello spirito del mondo.
La loro visione del creato è ben più profonda dalle ragioni della divinizzazione dei Cinque e sempre più seguaci iniziano questo percorso di fede.

### Grande Padre

Il Grande Padre è la personificazione della paternità. Protegge la casa, ed è il protettore della Tradizione. Spesso si raccontato favole dense di significati per tramandare il suo credo. E’ anche il protettore dei combattenti, nonché di coloro che cercano di sopravvivere contando sulle proprie forze.

> Sconfiggi i tuoi nemici nel clamore di una battaglia, nel silenzio di una stanza buia o tra le fronde della foresta. Caccia il cacciatore, onora la preda. Le tue azioni potranno parlare per te.

#### Chierici del Grande Padre

Coloro che desiderano diventare chierici devono porsi sotto le attenzioni di un precettore, solitamente un chierico anziano. Ottenere il grado di apprendista è un percorso iniziatico molto duro per la maggior parte di coloro che si vogliono sottoporre alle prove del credo. I meritevoli ottengono il rispetto e l’onore della loro tribù, se sono Nativi. Uno dei compiti del chierico del Grande Padre è preservare la Tradizione e gli antichi riti degli antenati, conoscenza che gli verrà tramandata una volta raggiunta la necessaria maturità per comprenderne i segreti.

### Grande Madre

La Grande Madre personifica la maternità. E’ la donna ideale, la madre amorevole. Difensore della famiglia, quando si tratta dei figli essa ha un impatto più diretto del Grande Padre sulle questioni più pratiche. E’ la protettrice delle arti magiche dei Nativi, e spesso viene invocata nei momenti del bisogno da maghi, stregoni, chierici e incantatori.

> La magia permette ad ogni cosa di controllare e di essere controllata. Attraverso essa noi controlliamo e veniamo controllati in un infinito gioco di luci ed ombre. Non sottovalutare il potere di una mente superiore. Abbraccia ogni manifestazione della vita come parte della magia stessa.

#### Chierici della Grande Madre

Il culto è fortemente centrato sulla figura femminile. Spesso le sacerdotesse sono donne giovani e dalla forte personalità orientata al comando. Dopo un periodo di noviziato viene indetta un'assemblea tra le più anziane per eleggere la Matriarca. Sanno essere pazienti e meritevoli di rispetto, ma spesso anche sconsiderate e passionali. Non esitano a porre la salvezza dei propri cari al di sopra di ogni cosa. Quando decidono di intraprendere la carriera di avventuriere, è possibile trovarle impegnate in ricerche spirituali, o in interventi di giustizia.

## Potere Divino

Il regno di Aumyr è una terra in tumulto, dove molti poteri si contendono parte del dominio sul Piano Materiale.
Oltre ai Cinque, su Aumyr è possibile imbattersi in culti, sette e adoratori di molte divinità meno conosciute, ma non per questo del tutto ignorate.
Le divinità raramente intervengono negli eventi del mondo, preferendo delegare alcuni rappresentanti divini.

### I Prescelti

Gli dei hanno bisogno di adoratori per poter disporre del loro status divino. Può accadere che una divnità nomini una creatura, spesso un potente avventuriero, come araldo del suo potere nel mondo dei mortali. In questo caso si parla di esseri Prescelti. Ogni divinità può nominare un numero illimitato di Prescelti, che ascenderanno allo status di semi- divinità, e il Master potrà deciderne i poteri conseguenti poteri ed abilità dettate da questo status.

### Diventare un Dio

Su Aumyr ascendere al rango divino è considerata un’opzione a volte molto reale. E’ possibile aspirare al ruolo di un dio nel caso la divinità precedente venga sfidata, distrutta o privata dei suoi fedeli.
Nel caso si riesca in una di queste imprese, l’area di influenza della divinità verrà trasferita al nuovo portatore. Come è facile immaginare, molti avventurieri ed eroi aspirano proprio a questo status, così come nemici e creature ancora più oscure e misteriose.
Tuttavia ottenere lo status di divinità del mondo comporta l’equilibrio di numerosi poteri. Le altre divinità saranno sempre gelose della propria area di influenza e ne proteggeranno i domini in ogni modo possibile. Sfidare il potere di una divinità non è quasi mai impresa per semplici mortali.

## Visioni e Profezie

Nelle terre di Aumyr, molti si affidano agli dei come guide per il proprio destino. Altri ordiscono trame e complotti per controllare paesi, città e perfino intere regioni, sostenuti da ricchezze e tesori perduti o ritrovati. Il futuro di Aumyr é in mano a chiunque sia in grado di crearsi un proprio posto nel mondo. Sono molti coloro che almeno una volta nella loro vita hanno udito storie e profezie sul futuro, consultando veggenti, oracoli o vecchi saggi.

Ecco alcune di queste enigmatiche profezie riguardo il futuro del mondo:

- Il Solitario vedrà la luce del Primo Sole Nascente. Egli sarà la nuova Voce della Dama della Notte.

- Al calare della Luna del Drago, molti valorosi soldati troveranno finalmente pace, ma una nuova grande piaga scivolerà tra le genti..

- Il Guerriero e la Sacerdotessa si uniranno in battaglia e in eterno, nel cuore del mondo..

- Il Potere dell’Occhio Magico verrà indebolito e un nuovo Ordine sorgerà per portare luce dove regna l’oscurità.

- Negli anni in cui il l’Esiliato diventerà un Dio, La Regina inizierà il suo Regno Oscuro.

- Il nuovo Astro porterà con sè due doni futuri: uno materiale e uno spirituale.

- Solo quando il Passaggio sarà nuovamente aperto, la Razza che fu potrà tornare a rivendicare la terra.

- Tutto è celato per chi non sa dove guardare. Trova la Via Segreta, nel momento in cui il Cacciatore diventa Preda.

- Il potente Serpente Rosso si sveglierà durante i Riti del Fuoco e il mondo udirà di nuovo il suo immondo canto.

- Un seme d’odio cresce indisturbato nel luogo dove l’Inizio incontra la Fine. Solo con la loro unione il Campione monderà la terra dalla corruzione perenne.
