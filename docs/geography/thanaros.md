# Thanaros

![Banner](./images/banner-thanaros.png)

Una vasta distesa desertica formata da terra e roccia rossastra caratterizza quasi tutta la regione di Thanaros. Il clima caldo e afoso è talmente opprimente da rendere difficili le traversate carovaniere attraverso l’interno, arrivando a denominare la strada principale mercantile la Via della Sete. La popolazione si concentra sulla costa ovest, al di là del deserto, o sull’entroterra ad est, punto di congiunzione con la regione di Gwaldur.

## Governo

Oligarchia formata da un gruppo di dieci nobili che rappresentano i diversi interessi della regione: Commercio, Mare, Guerra, Religione, Agricoltura, Tradizione, Caccia, Costruzioni, Magia, Popolo. I Lord sono eletti da un’assemblea di anziani di Viriana e di Pendor e la loro carica è a vita. Spesso si tratta di anziani filosofi rinchiusi in torri d’avorio che discutono dei fasti del passato sorseggiando liquori costosi, ma tra essi è anche possibile trovare alcuni ex-avventurieri disposti ad incontrare e a soddisfare le esigenze del popolo, parlando con la gente comune.

## Guerra

Nessuna guarnigione armata incute timore sul campo di battaglia come gli Scudi Neri. Esperti guerrieri selezionati da un addestramento sempre al limite delle potenzialità e studiato per eliminare tratti di pietà e disobbedienza, questa potente organizzazione è finanziata dal governo della regione e costituisce il grosso delle armate del territorio. La popolazione nutre un grande rispetto per le proprie armate, a volte formate anche da gruppi di ex-avventurieri. In passato alcune gilde di ladri, assassini e mercenari hanno provato ad acquisire il controllo delle armate, sempre senza successo. Dal 2366 EC, il leader dell’organizzazione degli Scudi Neri è il potente guerriero Akum-Ra, un ex gladiatore di Pendor conosciuto anche come “Re delle Fosse”.

## Popolazione

La gente di Thanaros è divisa in due grossi gruppi e coloro che vivono nell’entroterra sabbioso e desertico vengono definiti “Gente della Polvere”. Anche se non si riscontrano nette differenze nei tratti somatici, la gente che vive nelle Distese del Vuoto ha imparato come sopravvivere alle numerose notti desertiche, o alle tempeste di sabbia, o al calore insopportabile; coloro che vivono sulle altre coste invece hanno imparato a costruire navi, pescare, modellare l’argilla dal colore nero che si trova nel Golfo di Viriana, ed altre attività.

## Religione

A Thanaros si adorano i Cinque. Data la presenza di numerose tribù lontane dalla civiltà, soprattutto nel deserto, sono sorti nel corso degli anni miti riguardanti spiriti del fuoco e altre forme di sette per lo più di allineamento caotico.

## Capitali

### Pendor

![Name](./images/map-pendor.jpg)

Pendor, la Vecchia capitale di Thanaros, rappresenta un trionfo di architettura del passato: palazzi dalle morbide linee ricurve, guglie decorate, fontane dallo stile ricercato e decorazioni frutto di mani esperte sono visioni molto comuni in tutta questa vecchia città. Degno di nota è il quartiere popolare, recentemente obiettivo di restauri e caratterizzato da un commercio fiorente. Oggi quasi tutti gli edifici governativi sono vuoti o convertiti in sontuosi palazzi per nobili o mercanti.

#### Storia

- **341 EC** La città sorge in un luogo strategico, vicino ai deserti di Thanaros. Un tempo fu avamposto mercantile di nomadi diretti verso la Via della Sete, rifugio di carovane e sede di molte compagnie mercantili. Per secoli costituirà un centro di diversi poteri, politici e religiosi.

- **1538 EC** Mentre Viriana viene considerata Città Libera, Pendor è corrotta dal controllo delle vecchie famiglie schiaviste della città. Sarà solo questione di tempo prima che il governo cada e venga posto sotto il controllo del popolo.

- **1845 EC** La città viene invasa da creature serpentiformi provenienti dal sottosuolo. Viene creata la Setta dei Sussurri, un mistico culto sotterraneo dedito alla loro adorazione i cui membri infesteranno la città per alcuni decenni.

- **1897 EC** Un gruppo di avventurieri trova e distrugge il covo della Setta dei Sussurri, un dedalo di camere piene di serpenti ed altre creature innominabili. Si scopre che la sua influenza fu così grande da arrivare a corrompere gli stessi rappresentanti del governo. L’anno successivo viene eletto un nuovo gruppo di Anziani, in base alla volontà popolare.

### Distretti

#### Quartiere delle Danze

Il distretto è stato oggetto di un recente restauro sia territoriale che commerciale. Gran parte del popolo abita ancora tra le sue strette vie piene da case basse di pietra. Un tempo ospitava le case popolari e le baracche degli schiavi e dei gladiatori dell’arena, taverne e famose case di piacere.

#### Vicoli delle Ombre

A dispetto del loro nome, i vicoli ospitano la classe media della società. Vengono chiamati così per via di una potente gilda di assassini che una volta trovava riparo tra le sue strade tortuose. Oggi la gilda è scomparsa da tempo e il suo quartier generale sotterraneo è stato convertito in un santuario dedicato a Hardon.

#### La Piazza Dimenticata

Un tempo la zona ospitava il centro cittadino. L’area fu poi teatro di una misteriosa esplosione magica che fece comparire alcune vene d’oro puro nel terreno circostante. Subito la zona venne assaltata e scavata in poco tempo: la gente iniziò a costruire casa qui nella speranza di poter scavare indisturbata nel proprio terreno. Qualche anno dopo le abitazioni costituiscono un quartiere vero e proprio e il centro cittadino viene trasferito al Palazzo di Vetro.

### Luoghi importanti

#### Pozzo del Sangue

C’è stato un tempo in cui eroi, gladiatori, bestie e schiavi combattevano sia per il proprio piacere che per il popolo di Pendor. Ora il Pozzo è una gigantesca cumulo di macerie nerastre a cielo aperto. Le sue stanze sotterranee sono infestate da spiriti e oscure presenze, rese potenti e tormentate da centinaia di anni di violenza, uccisioni e massacri.

#### Rifugio della Mente

Uno strano complesso sotterraneo funge da base per un culto di natura neutrale dedito a pratiche divinatorie e psichiche chiamato Setta delle Sussurri. L’accesso è costituito da un’anonima architrave che ospita un portale attivabile dagli appartenenti al culto. Costoro possiedono la capacità di sondare le menti e i ricordi di una creatura vivente. Si pensa che gran parte dei vecchi schiavisti abbia fatto parte del culto e i più paranoici credono che nel profondo delle caverne del sotterraneo vengano praticati rituali segreti.

#### Il Palazzo di Vetro

Si tratta di una grande piramide a base triangolare costitutita da lastre di vetro traslucido e divisa al suo interno in diversi piani. Si possono trovare templi, abitazioni nobiliari, attività commerciali e uno splendido giardino interno. L’ambiente è diverso rispetto all’esterno: aria fresca, temperatura ideale e una generale sensazione di benessere portano molti visitatori a trascorrere intere giornate al suo interno. I piani superiori della piramide sono accessibili solo alle personalità più importanti della città.

#### Minareto Stellato

Questo palazzo si trova in un angolo della capitale, spesso ignorato da tutti i visitatori per via della sua funzione: punto di ritrovo per vecchi maghi e avventurieri. La zona, malgrado il suo aspetto ordinario, è protetta da potenti magie. Gli incantesimi di trasporto, divinazione e individuazione non funzionano. Nella struttura si entra solo su invito e nessuno sa come sia organizzata all’interno.

#### La Fiala Eterea

Ad ogni ora del giorno e della notte è possibile vedere una fila di persone che tentano di acquistare qualche pozione in questa bottega alchemica. Si dice che il proprietario conosca dei metodi per rendere permanenti alcuni effetti derivati dalle pozioni. In realtà egli possiede una conoscenza profonda datagli da un antico e misterioso tomo che trovò quando era un avventuriero.

### Viriana

![Name](./images/map-viriana.jpg)

Viriana, la Nuova capitale di Thanaros sorge sulle sponde del Golfo dalle acque cristalline da cui prende lo stesso nome. Ricostruita in questa zona per meglio presidiare sulla regione, favorendo il commercio con la più facile via carovaniera verso nord, Viriana è frutto di un progetto architettonico congiunto tra varie razze e percorrendo una delle sue strade è possibile imbattersi in palazzi simili a quelli delle città del nord, o in case basse e dal tetto pianeggiante tipiche del sud. Gran parte degli edifici più importanti, comunque, riprende la forma dal grande tetto tondeggiante utilizzata a Pendor.

#### Storia

- **245 EC** In questi anni la costa è solo un accampamento di nomadi, ex-schiavi di Pendor, liberti e criminali. La popolazione è divisa in una miriade di piccoli villaggi e un gruppo di monaci guerrieri conosciuto come “Viandanti della Sete” si insedia nel deserto.

- **1412 EC** La scoperta di numerosi tesori delle grotte vicine spinge a pensare che la zona venga usata dai pirati per seppellire tesori. I ritrovamenti contribuiscono ad attirare sempre più avventurieri in città, fino a farla crescere di fama.

- **1538 EC** Una sera del Decimo mese, una grande flotta inviata da Pendor giunge in città da ovest, iniziando un assedio marino. Grazie all’esistenza delle grotte vicine, gran parte degli abitanti della città riesce a proteggersi dall’assedio. La vittoria consacra comunque Viriana come Città Libera.

- **2099 EC** Il crescente afflusso di nuovi abitanti, attirati da nuove possibilità di vita e di commercio, ha portato il governo di Thanaros ad abbandonare i Palazzi di Pendor e a trasferirsi permanentemente a Viriana. Gran parte dei palazzi della vecchia capitale divengono inutilizzati: si dice che alcuni furono dati alle fiamme o distrutti dagli stessi proprietari, per motivi ignoti.

#### Distretti

#### Riserva degli Antichi

Si tratta di una territorio protetto dei nativi. Si trova sulla cima di un monte di sabbia rossastra e l’ingresso è vietato a tutti tranne che a nativi. L’intera area è protetta da mura perimetrali e campi di forza simili ad una grande cupola. Il controllo del perimetro è affidato ai nativi stessi che ne difendono gli accessi. Nessuno entra nella riserva a meno che non venga espressamente invitato o scortato all’interno da un membro di essa, e gli stranieri non vengono visti di buon occhio.

#### Grotte Grigie

Il porto è costituito da una serie di passaggi e di grotte nella parte ovest della città. Qui attraccano sia pescherecci e navi da battaglia: numerose case possiedono un piccolo ascensore interno per trasferire le merci dai tunnel delle grotte alle botteghe soprastanti. Il mercato nero si trova principalmente in questa zona e gli scambi avvengono nottetempo negli anfratti delle grotte.

#### Distretto della Polvere

Il vento ha trascinato fino qui la sabbia delle Distese del Vuoto, formando nel tempo una terra dura, riarsa e compatta. Le case di fango, argilla e pietra sono disposte una sull’altra, formando strane strutture a volte piramidali. Qui si concentra la maggior parte degli abitanti di Viriana. Tra le sue strade è possibile visitare templi, botteghe, artigiani, locande, case di piacere e perfino la sede del governo, il Teatro dei Dieci.

### Luoghi importanti

#### Teatro dei Dieci

Così chiamato per via del suo grande cortile ovale posto al centro della città, il palazzo è la sede dei Dieci Anziani. Ogni torre contiene uno spazio progettato per rispecchiare ognuno dei dieci principi cardine del governo e delle leggi della regione. Grande importanza riveste la Sala del Teatro, una sorta di tempio interno dove i Dieci tengono udienza alla popolazione che accorre per presentare varie richieste al governo. La struttura è completamente visitabile e solo poche sale sono chiuse al pubblico.

#### La Fossa

Grande zona devastata in seguito alla battaglia marina del 1538 EC. In caso di eventi particolari, viene recintata e utilizzata come arena per scontri tra avventurieri, combattenti, gladiatori, bestie o schiavi. Questa attività rappresenta un residuo tangibile delle vecchie tradizioni e usanze di Pendor.

#### Le Cinque Lune

Locanda di proprietà di un’antica famiglia di elfi, si sospetta che svolga commerci clandestini con i nativi della Riserva degli Antichi, tramite tunnel nascosti che passano sotto le spesse mura magiche della riserva. Se così fosse, sarebbe l’unico luogo conosciuto attraverso la quale sarebbe possibile accedere al luogo protetto dei Nativi. Nel grande salone sono sempre presenti bardi, canti, battaglie di bevute, risse e avventurieri.

#### Tempio del Serpente

Si tratta di una struttura a forma di serpente attorcigliato. L’interno è visibile solo agli appartenenti al Culto del Serpente, affiliato a Vel-Shar. Gli appartententi al Culto paiono strani monaci dediti alla meditazione e alla ricerca di sé. Si pensa sia un grande terrario per serpenti di ogni specie, anche se sono in molti a sospettare che il Tempio sia solo la parte superiore di un grosso dungeon sepolto. Molti divinatori sostengono che in questo luogo siano presenti forti energie negative, oscure, necromantiche o di natura ancora sconosciuta.

#### Monterosso

Una collina dal terreno rossastro si erge a ovest della città, dominando il paesaggio circostante. Sulla cima si trova un piccolo avamposto grande quasi come un piccolo paese, formato da stalle, fattorie e mulini. Una sede delle Spade Crociate offre dietro compenso un servizio di scorta e trasporto carovaniero per tutto il continente e usa questa zona come porto franco per molte merci provenienti da tutte le regioni, in attesa di essere smistate ai destinatari. Per molti viaggiatori Monterosso rappresenta un’oasi di tranquillità e pace dove potersi riposare al sicuro. Affacciata sulla piazza di Monterosso, La Taverna del Sole è famosa per produrre del buon vino e dell’ottima birra, per questo motivo è sempre visitata da gruppi di avventurieri erranti.

## Città

### Jademar

Conosciuta anche come “La Porta del Sud”, questa città è un grosso avamposto di scambio mercantile che funge da scalo per numerose carovane provenienti da molte regioni, come ad esempio Gwaldur, Thanaros e Dreamor. E’ famosa anche per ospitare un grosso quartiere religioso fortificato chiamato “Rifugio Oscuro” e controllato da alcuni potenti chierici di Vel-Shar. Si dice che il Tempio ospiti una reliquia leggendaria, anche se solo gli iniziati di questo culto possono venire a conoscenza dei segreti di questo luogo.

### Sorosh

Sorosh è una città sorta su grosse lastre di pietra nelle Paludi Velate. Non si conosce il motivo per cui un’intera città sorga in questa zona malsana, ma i più concordano nel dire che nelle paludi è possibile trovare numerosi rimedi naturali a numerose malattie e condizioni debilitanti. Durante gli ultimi anni però, le pietre che costituiscono il cammino “sicuro” all’interno della palude stanno cominciando a sprofondare, costringendo la popolazione di Sorosh a numerosi lavori di manutenzione per assicurare un costante apporto di risorse a coloro che abitano in questo luogo.

## Deserti

### Distese del Vuoto

Il deserto di sabbia rossa, parte centrale della regione, prende il nome di Distese del Vuoto. Un luogo solitario, punteggiato da avamposti di alcuni coraggiosi commercianti che fanno la spola tra Viriana e Pendor. Abbandonare la Via della Sete è pura follia e soltanto chi non ha nulla da perdere cerca di sfidare le sabbie infuocate.

### Ultima Speranza

E’ il nome dato al luogo più desolato di Aumyr e posto all’estremo sud del mondo, tra le sabbie infuocate e rosse delle Distese del Vuoto. Si pensa che le numerose ossa sul terreno possano testimoniare l’esistenza di un vecchio cimitero di creature sepolto dal vento secolare. I popoli di Thanaros sanno che una volta raggiunta questa zona estrema, è quasi impossibile sopravvivere.

## Paludi

### Paludi Velate

La punta di territorio compresa tra la Costa delle Sabbie e il Golfo della Visione è conosciuto come Paludi Velate. Un luogo malsano, dove la sabbia cocente si unisce al fango portato dai fiumi vicini: questo permette la formazione di un clima molto particolare e quasi costantemente invaso dalla nebbia. Persistente e greve, la pesante coltre di foschia permea tutta la zona rendendo molto complesso l’avvicinamento alla città di Sorosh. Un solo camminamento formato da enormi lastre di pietra sopra la palude, illuminato magicamente da lanterne rosse, consente i trasferimenti carovanieri e i commerci provenienti dagli avamposti circostanti, ma rende il cammino lugubre e deprimente.

## Fortezze

### Blackraven

Il Castello di Blackraven era stato eretto come rifugio estremo per i Dieci Anziani di Viriana in caso di attacco marittimo. La struttura è presidiata da alcune guardie in periodo di pace e funge da deposito militare, anche se di recente un gruppo di criminali pare interessato a prendere possesso del Castello.

### Jalamai

Il Palazzo di Jalamai è un grosso complesso fortificato costruito sulle montagne rosse e desertiche della Costa delle Sabbie. Poco si sa di questa zona, considerando anche la sua posizione solitaria. Alcuni popolani tuttavia sostengono che nel palazzo risieda una Regina malvagia che spinge alla schiavitù il popolo del villaggio vicino di Nur-Shai. E’ possibile che questa Regina abbia scoperto un grande potere tra le mura di questo antico luogo.

## Montagne

### Cresta del Mattino

Questo gruppo montano devia i venti marini provenienti da Ovest verso le calde Montagne Dorso di Fiamma, formando un anticiclone che investe a più riprese la regione di Thanaros e contribuisce al suo stato di zona desertica. Le montagne sono rifugio per numerose creature, soprattutto orchi e giganti. Alcuni esploratori della Guardia del Lupo sostengono che sulla sommità delle vette, nelle zone conosciute come “Prati Rocciosi”, un gruppo di ladri e assassini stia costruendo una sorta di tempio sotterraneo.

### Montagne Dorso di Fiamma

Questa catena montuosa, formata da un gruppo di vulcani attivi, è uno dei motivi per cui Thanaros è una regione desertica. Le ceneri rosse provenienti dal magma che si riversa sui fianchi di queste montagne vengono alzate dal vento e portate a sud dove si mescolano con la sabbia del deserto. Il territorio è popolato da pericolose creature fuoriuscite dal cuore dei vulcani.
