# Zeitan

![Banner](./images/banner-zeitan.png)

Zeitan è il territorio compreso tra i Picchi della Mente ad ovest e i Corni delle Tempeste a nord-est. Anche se è famosa per le sue numerose montagne, la regione è caratterizzata da un vasto numero di biomi come paludi, pianure, colline e perfino un lago centrale. La regione è spesso meta di chi voglia ammirare l’architettura dei villaggi su palafitte nelle Paludi Moorson, la singolarità delle valli montane dei Corni delle Tempeste, o i misteri dei Picchi della Mente.

## Governo

Il Governo di Zeitan è una monarchia assoluta ereditaria. Re Kormonth IV, un anziano guerriero, siede sul trono della Sala Grande di Nordur. In tempi antichi potrà anche essere stato uno dei più forti combattenti del continente, ma oggi è solo uno stanco umano su un trono scomodo e accerchiato da complotti volti a detronizzarlo. Avventurieri di varia estrazione si sono battuti per il controllo del potere, ma il Re sembra sempre ritrovare le forze quando si tratta di mantenere il proprio posto al governo.

## Guerra

Gli eserciti di Zeitan sono sotto il diretto controllo della monarchia. In tempo di pace, i soldati svolgono funzione di guardie cittadine, protettori delle strade e in generale risolvono le dispute tra gli abitanti, con il benestare del Re. Anche se svolgono funzioni guiridiche, l’ultima parola spetta sempre al sovrano. La milizia non esita ad utilizzare la forza bruta per sedare risse o scontri. Tra di loro sono divisi in ranghi in base all’anzianità di servizio e raramente vi è mancanza di disciplina militare.

## Popolazione

La popolazione di Zeitan è abituata ad avere a che fare con gli stranieri che visitano i suoi territori e numerose sono le razze che hanno colonizzato la regione. Nei vari villaggi di Zeitan è possibile trovare governi di Nani, fabbri Elfi, stallieri Halfling e tavernieri Mezzelfo. Tutti sono tendenzialmente socievoli e altrettanto dediti al bere. Non vi sono tratti distintivi per gli abitanti, e questo porta spesso numerose discussioni su vari problemi di paternità.

## Religione

La popolazione venera tutti gli dèi, ma in questa regione vi sono percentuali di senza-dio più alte che in tutto il continente. Coloro che scelgono questa via sono comunque malvisti, come se l’assenza di un credo influisse in qualche modo sulla popolazione di tutto il territorio. Qualcuno pensa che la massiccia presenza di atei porti le divinità a diminuire la quantità di attenzione verso Zeitan, contribuendo a popolare i dungeon di mostri, non morti e altre creature terribili.

## Capitali

### Nordur

![Nordur](./images/map-nordur.jpg)

Conosciuta anche come la “Città sui Pali” o “La Città Sospesa”, Nordur è un grosso insediamento popolato principalmente da mezzelfi, halfling e razze miste. E’ formata da grosse chiatte collegate tra loro e sospese sulla palude con palafitte e grossi tronchi centenari. Data la natura impervia del terreno che impedisce qualsiasi attacco via terra, non vi sono mura perimetrali esterne e negli annali non vi è traccia di un qualche evento storico di attacco alla città. La popolazione ricca si concentra nel centro cittadino, lasciando i poveri ai margini della città a costituire un quartiere di baracche fatiscenti chiamato “il Distretto”, che tuttavia è anche il vero cuore della città.

#### Storia

- **64 EC** A questa data risalgono le prime testimonianze di un avamposto della Confraternita, che scopre in questa zona minerali e vegetali interessanti per la cura di alcune malattie.

- **790 EC** Gli annali riportano indizi che portano a pensare un controllo occulto della città da parte di una congrega di Streghe Grigie, insediate nelle grandi paludi a nord della regione. Si scrive che durante questi anni gli abitanti erano in preda alla paranoia e alla pazzia, mentre il potere delle Streghe spingeva la gente ad uccidersi a vicenda.

- **813 EC** La congrega scompare dopo che un gruppo di eroi sconfigge le Streghe nei loro rifugi. Il governo della città viene successivamente consegnato nelle mani della popolazione rimasta.

- **1979 EC** L’area della palude si allarga e il territorio centrale inizia a solidificarsi, complice il composto di fango e ceneri dei morti. Si forma l’area rituale, dotata di potenti energie divine.

### Distretti

#### Il Distretto

Si tratta del quartiere esterno della città, dove si possono trovare sia botteghe che capanne di chierici e druidi. In questa zona si concentra anche la densità della popolazione, che si unisce a molti avventurieri di passaggio e mendicanti.

#### Area Rituale

Situata a sud-est della città, questa zona è caratterizzata dalla presenza di innumerevoli strati di terreno formato da ceneri dei morti, che rendono l’area densa di poteri arcani e divini. Si dice che durante la notte molte presenze vaghino per questo grande tumulo, sensibili al richiamo dei viventi e al ricordo di loro stessi ancora in vita.

#### Quartiere dei Rampicanti

Tutta la zona è infestata da radici, bulbi e rampicanti verdastri. E’ formata da baracche e capanne ancorate su un terreno roccioso, quasi come artigli che cercano di sfuggire alle limacciose profondità della palude su cui sono ancorati. Oltre a strutture commerciali, qui è possibile trovare negozi e perfino antiche case nobiliari, risparmiate dal tempo e dalla corruzione delle esalazioni mefitiche del luogo.

### Luoghi importanti

#### Sala Grande

Una costruzione di legno d’ebano a cupola, sede del governo della regione. Al suo interno si svolgono assemblee e consulte politiche: la sala è costruita utilizzando pietra levigata, mattoni, legno ed è decorata con splendidi arazzi.

#### Le Tre Sorelle

Questa grande bottega è posta sulla cima di una grossa radice avvolta dai rampicanti. Al suo interno si possono trovare pozioni, filtri, composti alchemici e ingredienti per incantesimi. E’ gestita da tre sorelle umane e si dice conoscano molti modi per gestire maledizioni, afflizioni, debilitazioni e malattie.

#### Arcadia

Nel quartiere nord-ovest della città è possibile intravedere l’Arcadia, il relitto semi-sommerso di una nave. Neanche i più saggi conoscono a fondo la storia di questo luogo e la nave è talmente deteriorata da non essere più in grado di prendere il largo. L’interno del relitto è stato convertito tempo fa in taverna ed è possibile alloggiare in una delle camere-cabine che un tempo costituivano la sezione passeggeri.

#### Grotta delle Luci

Si tratta di un complesso di grotte dalle pareti coperte da licheni luminosi, possibili conduttori di bioluminescenza della flora del sottosuolo. Un tempo costituiva un manicomio per via dell’effetto calmante di alcune stanze), ora è un ghetto per emarginati e pazzi. Coloro che vi alloggiano vengono chiamati Assorti, si esprimono tramite gesti e non sembrano avere un leader.

#### Roccia del Sognatore

Uno strano monolite di pietra emerge all’angolo di una strada del distretto. Alto circa due metri, è ricoperto di una sostanza evanescente e gelatinosa che non sembra reagire a nessuna manipolazione esterna. Qualcuno pensa che sia un antico monumento blasfemo eretto da alcuni adoratori di divinità lucertoloidi, altri pensano che sia un focus magico che permetta di entrare in contatto con le Strade dei Sogni.

## Città

### Fel-Doras

Uno degli avamposti culturali degli Elfi, Fel-Doras è una città formata da palazzi riccamente decorati, arene pubbliche, giardini pensili, cisterne, fontane e altre numerose strutture decorative. La città è in mezzo a vari chilometri di desolazione ed è probabilmente alimentata da fonti sotterranee. I saggi sostengono che la città sia stata uno dei maggiori insediamenti dei Nativi prima del grande ritiro della popolazione su Inkari.

### Innerdale

Porto mercantile di Zeitan, Innerdale è famoso per le stoffe pregiate provienienti da tutto il continente, spezie rare, e sostanze alchemiche ancora più rare. Posto sul confine tra Zeitan, Merosh e Laangor, è un ottimo posto dove trovare merci “particolari” che sfuggano al controllo della monarchia.

### Zaldar

E’ la seconda città più grande di Zeitan. E’ un’alternativa per coloro che non se la sentono di vivere su palafitte sospese sulla palude come nella capitale. Alcuni nobili di Nordur hanno il controllo della cittadina, un tempo meta estiva dei Re. Ampi giardini, ville sull’oceano, campi coltivati da piccoli proprietari terrieri: Zaldar sembra essere quasi fuori posto rispetto al clima tetro della capitale.

## Dungeon

### Morius

Molti avventurieri affermano che chiunque si immerga nelle acque di una sorgente sul fondo di una grotta segreta, a sua volta in fondo ad un pericoloso dungeon sotto i Picchi della Mente chiamato Morius, diventi immune a qualsiasi danno per diversi giorni. Se l’acqua della sorgente viene bevuta, garantisce l’immunità ai danni per alcune ore. Si dice anche che nel dungeon si trovi la tana di un antico drago bianco.

## Fortezze

### Cittadella del Vuoto

Situata su un promontorio in mezzo ai picchi della Valle di Samard, la Cittadella del Vuoto è un’insediamento fortificato formato da un bastione di basalto nero e ossidiana, con numerose torri a punta che svettano minacciose sopra il panorama circostante. Benché tutta la zona sembri apparsa direttamente da un piano demoniaco, essa è un porto sicuro per i viaggiatori e i pellegrini che giungono a Zeitan in cerca di riposo. E’ un porto franco interplanare e si pensa sia una sorta di città “ponte” tra Aumyr e gli altri piani. La cittadella è governata da uno spirito globulare, una creatura eterea che osserva la città dall’alto di una delle torri. Si tratta un luogo sicuro di ristoro, anche se molti avventurieri considerano le numerose attività della Cittadella solo una copertura per nascondere scopi ben più oscuri e misteriosi.

### Faux Edge

Questa enorme struttura che si erge nel punto più settentrionale tutto il continente, si vocifera essere un antico Monastero. La sua collocazione la rende molto difficile da raggiungere, e i venti del nord sferzano l’anima e il corpo di coloro che provano a percorrere il pericolosissimo cammino tra i ghiacci. Ogni tanto qualche valente eroe viene spronato dagli anziani dei vicini villaggi a percorrere il tortuoso sentiero fino alla fortezza, per cercare di capire se il luogo sia ancora abitato e cosa dimori all’interno delle sue camere interne. Ad oggi nessuno ha mai fatto ritorno.
