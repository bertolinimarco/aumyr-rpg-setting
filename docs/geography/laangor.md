# Laangor

![Banner](./images/banner-laangor.png)

Laangor è un termine dei Nativi la cui traduzione è simile al termine comune “Pietra Rossa”. La regione è famosa per le sue cave dalle quali si estraggono delle pietre e cristalli dalle venature rosse. Queste pietre sono simili a quelle delle Montagne di Smeraldo e per questi motivi si pensa che in epoca antica entrambe le montagne debbano essere state parte di un unica gigantesca catena montuosa dalle pietre multicolori. La regione è conosciuta anche per i suoi talentuosi bardi e la sua lunga storia fatta di monarchie dinastiche ormai cadute, cavalieri e grandi maghi, esperte cortigiane e buon vino.

## Governo

Il governo è formato da un’Assemblea di nobili convocata mensilmente. L’Assemblea è eletta sia dai nobili delle antiche Casate (famiglie dinastiche cadute) sia dal popolo, il quale a sua volta elegge un proprio rappresentante. I nobili eletti, incluso il rappresentante del popolo, discutono e legiferano sia sulle questioni di maggiore importanza, come strategie militari, controllo del territorio, sia su quelle di importanza minore, per esempio l’amministrazione delle giustizia sotto forma di tribunali cittadini. E’ una delle regioni con un sistema di governo perfezionato politicamente in anni di conflitto, e una delle regioni con il più basso tasso di crimini di tutto il continente (se si esclude Raven's Cove).

## Guerra

Laangor possiede un esercito i cui Generali sono discendenti a loro volta di ex-soldati delle antiche Casate. Esperti nella guerra come nella politica, spesso “nobile” e “soldato” vengono utilizzate come sinonimi. Anche se la guerra non ha un ruolo centrale nella vita politico-culturale della Regione, nessuno si azzarda a sottovalutare il Laangor in quanto a potenza bellica nel caso di un conflitto.

## Popolazione

Dopo aver stabilito una forma avanzata di governo a stampo politico, la popolazione si è dedicata all’artigianato: non stupisce quindi che da Laangor provengano alcuni tra i Maestri dei Costruttori più dotati. I ragazzi vengono spesso iniziati ad una delle arti artigianali dal padre (fabbro, vetraio, vasaio…) mentre le fanciulle vengono cresciute tendenzialmente dalle madri, imparando l’arte del governo della casa, la tessitura, la cucina e l’allevamento degli animali.

## Religione

Laangor adora i Cinque e le divinità dei Nativi e solo raramente vengono eretti templi dedicati ad altri culti. Molti abitanti sono convinti che i Cinque abbiano civilizzato la popolazione dei Nativi, portando cultura e ragione in un mondo selvaggio e arretrato.

## Capitali

### Highpine

![Highpine](./images/map-highpine.jpg)

Il nome della capitale deriva dal nome dell’ultima grande Casata oggi decaduta. Gli Highpine furono una potentissima famiglia dinastica che governò la regione di Laangor per molti anni, prima di venire sopraffatta dalla decadenza del regime nobiliare e dalla successiva trasformazione politica della cultura della regione. Oggi il Castello è dimora dei nobili e sede dell’Assemblea, una favolosa fortezza in larga parte ancora inesplorata e torreggiante sul paesaggio circostante, formato dalla città stessa, con i suoi ricchi quartieri e i numerosi campi coltivati delle fattorie circostanti.

#### Storia

- **201 EC** La zona è sede di un grande avamposto commerciale, strategicamente posizionato vicino ad uno dei cinque Portali di Aumyr. Un gruppo di mercenari ne controlla i traffici delle merci verso altre regioni.

- **656 EC** Scoppia una grande epidemia che uccide gran parte della popolazione della regione. Le origini dell’epidemia rimangono ad oggi sconosciute, ma alcuni storici sospettano che il contagio possa aver avuto origini extraplanari.

- **821 EC** La Grande Epidemia viene curata da un potente mago, il cui nome non viene registrato nelle cronache storiche. Successivamente e per quasi mille anni la città vive un’epoca di splendore e crescita commerciale. Altre casate si succedono al potere, come il Casato Arakis (potenti maghi e guerrieri), il Casato Orthen (strateghi e mercanti) e il Casato Marthen (druidi e guaritori).

- **1901 EC** Arrus Highpine, ultimo nobile delle casate, viene ucciso misteriosamente durante una battuta di caccia nei boschi. Negli anni successivi si instaura il governo dell’Assemblea, che prende possesso del Castello.

### Distretti

#### Sentieri delle Casate

Un vecchio quartiere punteggiato da ricche abitazioni di nobili, sede di templi e gilde commerciali nonché di molte attività mercantili. Tra le sue vie è possibile trovare molti avventurieri, storici e studiosi, maghi, artigiani e botteghe di mastri costruttori. Ogni anno le terrazze del distretto si tingono di stendardi e arazzi, in ricordo degli anni di governo delle Casate.

#### Quartiere Nord

In questo distretto si concentra la maggior parte delle abitazioni popolari, ma anche dei criminali. Ai lati della strada che conduce alla Cittadella è possibile intravedere alcune grate facenti parte del complesso fognario che si estende sotto la città. Questi tunnel sono utilizzati dalla criminalità per spostarsi in segreto tra i vari quartieri cittadini.

#### Città Interna

E’ il quartiere formato dal Castello e da diverse strutture accessorie come le scuderie, il parco e altre attività commerciali un tempo al servizio delle Casate. Anche se non ospita un’elite di nobili ma solo strutture governative, la zona è altamente sorvegliata e protetta dalla guardia cittadina, che contribuisce anche alla manutenzione di tutti gli edifici principali.

### Luoghi importanti

#### Castello delle Casate

Il magnifico castello, un tempo dimora delle Casate reali, è oggi sede del governo dell’Assemblea. Le sue stanze affrescate e riccamente decorate contengono cimeli del passato, arazzi, tappeti, splendidi arredi e quadri raffiguranti i numerosi nobili che nei tempi che furono contribuirono a plasmare la storia della regione e della città. Durante l’insediamento del nuovo governo, alcuni vecchi mastri costruttori raccontano di aver trovato diverse aree murate nei sotterranei, probabilmente già rese inaccessibili in anni remoti. Cosa si celi al di là di esse rimane un mistero, visto che parecchie zone del castello sono state sigillate e non risultano accessibili al pubblico.

#### Taverna del Lupo Grigio

Si tratta di un vecchio monastero convertito in locanda. E’ luogo di ritrovo abituale di avventurieri, mercenari e soldati in pensione. Nel piccolo chiostro dietro la locanda è possibile trovare la statua di un grande lupo grigio che possiede la strana proprietà di respingere anche gli incantesimi più potenti. In molti pensano che sia davvero una grande creatura pietrificata.

#### Torre Planare

Questa struttura fortificata ha ospitato da sempre gli esperti incantatori al servizio delle Casate. E’ formata da molti livelli e nel tempo ogni proprietario ha costruito un piano sopra quello del predecessore, fino a far diventare la costruzione simile ad una grande torre. Queste stanze sono raggiungibili tramite dei portali accessibili soltanto a chi ne possiede la chiave, per cui le modalità d’accesso a molti di essi sono state dimenticate o perdute. La Confraternita pensa che la struttura sia ormai un grande dungeon sigillato.

#### La Camera Bianca

Attualmente questa grande casa di pietra lucente ai margini della città viene utilizzata come camera ardente e obitorio per i corpi in attesa di sepoltura. Si tratta di una gilda di servizi funerari gestita da Matilde Brennil, un’umana dai lineamenti duri e dal temperamento glaciale. Pochi sanno che un tempo la struttura ospitò la sede di una potente gilda di ladri: i suoi tunnel sotterranei, oggi murati, sono stati sede di operazioni clandestine e in molti pensano che siano ancora infestate da mostri di ogni genere.

#### Pozzo della Speranza

In una zona remota della città è possibile intravedere la struttura di un antico pozzo al centro di una piccola piazza. Si racconta di come, durante la Grande Epidemia dell’821 EC, parte della popolazione si calò nel pozzo per raggiungere un vasto complesso di grotte sotterranee, utilizzate come rifugio estremo per sfuggire al contagio. Ignari e timorosi del flagello in superficie, lì restarono per anni in attesa che tutto finisse. Oggi il pozzo è sigillato e la sua storia viene considerata solo un racconto per spaventare i bambini e attrarre i turisti.

## Città

### Ariadne

E’ uno dei Porti del nord. Da qui partono le spedizioni dirette ai ghiacciai, o più frequentemente, all’Osservatorio Nembus. Porto famoso per l’olio di alcune grandi creature marine che funge da combustibile per candele, pozioni o anche, dicono, bombe incendiarie.

### Hundres

E’ una città formatasi in seguito agli scambi e ai commerci tra Highpine, raggiungibile attraverso la Foresta di Beloras, e i villaggi circostanti. Ricca e senza un apparente governo, si erge come una città indipendente fondata sugli scambi carovanieri. E’ un punto importante sulla Via delle Carovane.

### Raven's Cove

Se è vero che a Laangor non si trova criminalità rilevante, dipende dal fatto che è tutta concentrata in questa città. In antichità Raven’s Cove era un punto centrale di snodo per i messaggi provenienti da corvi o piccioni viaggiatori. Oggi è un punto di scambio dove è possibile trovare costantemente avventurieri pronti a morire per qualche cassa d’oro, ma anche tagliaborse e gente adatta per lavori poco puliti.

### Thoras

La popolazione di Thoras è formata principalmente da poeti, bardi e da tutti coloro che vogliono godersi ogni sfumatura di pace e di bellezza in un tramonto. La città è famosa per i suoi paesaggi da sogno, che si affacciano direttamente sul Mare del Tramonto. Spesso è possibile vedere vecchi avventurieri che qui ritrovano il piacere degli ultimi anni che resta loro da vivere, con il ricordo delle avventure passate. Non è per questo una città “anziana”: le navi si fermano spesso in questa città marina e le avventure dei marinai tornati dall’estremo Est sono spesso materiale per infiniti racconti.

### Trailstone

Antica città carovaniera prima che Hundres acquistasse più notorietà, dovuta anche alla sua posizione migliore, Trailstone sembra oggi una città largamente deserta. Raffiche di sabbia rossa proveniente dalle vicine Montagne della Luna donano un aspetto riarso ma magico al paesaggio, dove ogni anno le case in pietra e legno vengono inghiottite dal vento e dal tempo.

## Foreste

### Campoverde

Punto di ritrovo carovaniero, Campoverde è esattamente quello che ci si aspetta: verdi prati sedi di numerosi accampamenti mercantili; un dedalo di carri più o meno grandi (che funge anche da grande mercato) dove è possibile trovare riposo e rifornimenti durante gli spostamenti e, per chi possiede abbastanza denaro, una scorta armata. Nella zona è sempre presente almeno un mercante visto l’alto numero di avventurieri di passaggio, sempre in cerca di commerciare.

### Foresta di Beloras

Questa grossa foresta che copre circa un terzo di tutta la regione, è formata principalmente da pini e alberi sempreverdi. Luogo di passeggiate estive per via delle brezze date dai venti del mare vicino, è anche tristemente famoso per essere stato teatro di scontri tra alcune comunità di elfi e umani nel corso dei secoli. Anche se la via mercantile che si snoda da Hundres a Highpine è sicura, nessuno può sapere cosa si nasconda nelle profondità della foresta.

## Dungeon

### Cava delle Pietre Rosse

E’ la principale miniera della regione, da cui si estraggono le famose pietre con venature color rosso fuoco. La caverna è un dedalo di tunnel, alcuni molto antichi (si dice che risalgano ai tempi della dominazione dei nani). Anche se la maggior parte della miniera è sicura ed esplorata, sono molti coloro che, armati di torcia e qualche pasto, non hanno mai fatto ritorno da qualche nuovo tunnel inesplorato. Le leggende parlano di goblin, coboldi e altre creature più grandi che dimorerebbero in alcuni dungeon inferiori ai livelli delle miniere.

## Fortezze

### Castello Darkwind

Un tempo una fortezza perfino più grande di Highpine e sede del Casato Darkwind, ora il castello è di proprietà di un nobile locale che usa la fortezza come luogo di intrattenimenti e banchetti esclusivi per i suoi ospiti famosi. Il nobile è costretto a cambiare spesso servitori poiché una leggenda vuole che nelle profonde cripte del castello esista una potente e antica maledizione.

## Le Casate

Le Casate di Laangor sono potenti famiglie dinastiche che nei secoli si sono alleate o scontrate per dividersi il controllo di tutta la regione. Le loro vicissitudini sono state oggetto di molti eventi nella storia di Laangor, e qualche traccia del loro fulgido passato vive ancora oggi sotto forma di proprietà, castelli e oggetti, ma anche di eredi e di personaggi di nobile lignaggio.

- Casato Arakis
- Casato Darkwind
- Casato Highpine
- Casato Marthen
- Casato Orthen
